Tarefa 3.1 Importa e exporta usuarios no sistema
Descrición detallada da tarefa e dos pasos para realizala.

Nesta tarefa imos practicar as sentenzas iterativas e os comandos para obter columnas dun texto, para substituír caracteres, etc. Un exemplo moi típico é a importación e exportación de usuarios en modo batch a partir dun ficheiro de texto, xa sexa CSV, XML, JSON ou similar. Neste caso ímonos decantar polo CSV, xa que probablemente será o formato máis típico que manexará a administración do noso centro. Supoñamos que o seguinte exemplo está nun ficheiro chamado import.csv, aínda que a solución debería ser xeral sen importar o número de liñas que teña:

"LOGIN","PASSWORD","NOME","HOME_DIR","SHELL"
"fulano","p1","Fulano de Thal","/home/fulano","/bin/bash"
"mengano","p2","Mengano de Kal","/home/mengano","/bin/bash"
"palomo","p3","Xoán Palomo","/home/palomo","/bin/false"
En todo caso, no ficheiro de exemplo podedes asumir que ningún dos campos vai conter o carácter coma "," e só o campo do nome completo pode conter espazos.

Pois ben, o primeiro obxectivo é que o sistema cree os usuarios cando se lle dea a opción de importar (-i) na liña de comandos. Por exemplo:

./usuarios.sh -i import.csv
Igualmente, disporemos dunha opción "-e" para exportar os usuarios nun ficheiro CSV coa mesma estrutura que o anterior, e o nome que se nos indique como parámetro no script. Por simplicidade, basta que o contrasinal que aparezca no arquivo sexa "?" en lugar de ter que incluír o contrasinal cifrado que Linux almacena en /etc/shadow. Ademais, o programa non fará nada se o arquivo de saída xa existe.

./usuarios.sh -e export.csv
Pasos para realizar a tarefa Pasos para realizar a tarefa:

Lembra comprobar que o ficheiro de entrada para a opción de importación é un ficheiro regular con permiso de lectura e que o ficheiro de saída para a opción de exportación non exista.
Como seguramente saberás, por defecto Linux emprega tres ficheiros para almacenar os usuarios, os grupos e os contrasinais cifrados. Estes ficheiros son /etc/passwd (que almacena os usuarios), /etc/group (que almacena os grupos) e /etc/shadow (que almacena os contrasinais cifrados) respectivamente. Nesta práctica só imos traballar co primeiro deles, mais podes obter máis información sobre todos neste sitio.
É moi perigoso que os usuarios abran os ficheiros mencionados no punto anterior, e sobre todo se o fan para escribir neles. O normal é usar os comandos getent passwd para ler /etc/passwd e getent group para ler /etc/group respectivamente. Por certo, se te estás preguntando cal é a diferenza entre getent e cat, segundo este foro é que getent tamén consulta outras fontes de usuarios ou grupos ademais destes ficheiros. Do mesmo xeito, adóitase empregar o comando adduser para introducir usuarios interactivamente ou ben o comando useradd para facelo en modo batch (como é o noso caso). Igualmente, podemos usar addgroup e groupadd para crear grupos (aínda que nesta tarefa non é necesario).
Ao importar o CSV, existen varias maneiras de iterar polas liñas dun ficheiro de texto. Quizais a máis sinxela sexa a que se aplica neste foro, onde line é a variable onde len unha liña completa.
Ao ler o ficheiro CSV tamén tes que pensar a forma de saltar a cabeceira.
Unha vez obtida unha liña, como os campos veñen rodeados por comiñas, primeiro debes aplicar un comando de reemplazo para eliminalas (sed ou tr) e logo outro comando de selección de columna (cut ou awk).
O comando useradd espera que se lle pase un contrasinal cifrado. O mellor no noso caso pode ser crear o usuario sen contrasinal e máis tarde cambiarllo. Existen varios mecanismos para cambiar un contrasinal. O mellor pode ser usar o comando chpasswd da maneira que indica esta páxina.
A exportación pódese resolver en dúas liñas, unha para escribir a cabeceira e outra para o resto con awk.
Na exportación, á hora de escribir con awk, se queremos escapar un carácter de comiñas, deberemos facelo mediante a secuencia "\"", é dicir, unhas comiñas, a barra invertida, unhas comiñas e outra vez unhas comiñas.

